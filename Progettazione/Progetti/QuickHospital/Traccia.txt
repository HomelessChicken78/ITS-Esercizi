Il sistema QuickHospital deve permettere di memorizzare e gestire informazioni circa i
pazienti e i medici dell’ospedale nel quale viene installato. In particolare, dei pazienti
interessano alcune informazioni anagrafiche (nome, cognome e data di nascita) ed i loro
recapiti, distinti in recapiti telefonici, recapito email e postale (questi ultimi unici).
Per quanto riguarda i medici dell’ospedale invece, interessa mantenere informazioni
sul loro nome, cognome e data di nascita, ed i pazienti che hanno in cura.
Un paziente può essere ricoverato, in una certa data, solo se una precedente verifica
della disponibilità dei posti letto presenti nell’ospedale ha dato esito positivo.
Una volta effettuato il ricovero, il paziente ha assegnato un posto letto nell’ambito
di una stanza; una stanza può contenere da un minimo di 1 ad un massimo di 8 posti
letto. Le stanze hanno un piano ed un settore (interi positivi).
Il sistema deve inoltre permettere la memorizzazione dello storico di tutti i pazienti
che sono stati ricoverati e poi dimessi nel tempo, con le informazioni relative ai posti
letto occupati durante i diversi ricoveri. (v. nota 1)
Sono funzionalità specifiche del sistema la registrazione del ricovero di un paziente
e della sua dimissione ad opera del personale di accettazione. Inoltre il sistema deve
assistere i medici ottimizzando il loro percorso di visite.
In particolare, il sistema deve permettere di calcolare, su richiesta di un medico, il
suo itineriario delle visite, ovvero un insieme ordinato delle stanze cui accedere (che sono
tutte e sole le stanze che ospitano i pazienti che ha in cura).
L’ordinamento è dato in primo luogo dal piano delle stanze dei pazienti da visitare, ed
in secondo luogo dal settore di appartenenza di tali stanze (entrambi in ordine crescente).
I settori sono infatti numerati secondo un criterio di vicinanza topologica. Pertanto se
un dato medico deve visitare le stanze {(7, 4), (7, 1), (1, 3), (1, 1), (3, 4)} dove la prima 
componente di ognuna è il piano e la seconda il settore, l’itinerario di visita proposto
deve essere [(1, 1), (1, 3), (3, 4), (7, 1), (7, 7)].
Oltre ai pazienti dell’ospedale, il sistema gestisce anche prestazioni mediche fatte
da medici dell’ospedale a pazienti esterni. L’anagrafica di tali pazienti è registrata nel
sistema (ad opera del personale addetto alle prenotazioni), con l’informazione aggiun
tiva della particolare prestazione medica richiesta al personale ospedaliero (oltre che la
data richiesta). Le prestazioni sono caratterizzate da una specializzazione richiesta (ad.,
ortopedia, dermatologia, ecc.) e una descrizione più estesa.
Di ogni medico il sistema deve conoscere la sua specializzazione primaria e le sue
specializzazioni secondarie.
Data una prestazione richiesta da un paziente esterno (per una specializzazione s), il
sistema deve restituire l’insieme dei medici maggiormente idonei a soddisfarla. Il criterio
di idoneità è il seguente: se esistono medici con specializzazione primaria pari ad s, il
risultato è l’insieme di tali medici. Altrimenti, il risultato è l’insieme dei medici che hanno
s tra le loro specializzazioni secondarie.
Il sistema QuickHospital è accessibile ai medici, al personale amministrativo e a quello
dell’ufficio prenotazioni.

Note:
1. Si assuma per semplicità che durante il periodo di un ricovero il paziente non possa cambiare letto.